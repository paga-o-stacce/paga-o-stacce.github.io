<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <title>Lettera Originale</title>
  <link rel="stylesheet" href="style.css" />
</head>
<body>
<p>All’Autorità Garante per la Protezione dei Dati Personali Piazza
Venezia 11 00187 Roma RM</p>
<p>Oggetto: Consultazione pubblica “Pay or OK”</p>
<p>Spett. Autorità, scrivo in qualità di cittadino, utente, fruitore e
abbonato di numerosi servizi Internet per esporre la mia opinione quale
parte interessata nella consultazione in oggetto.</p>
<p>Nel formulare le considerazioni che seguono è opportuno
premettere:</p>
<p>Perplime la logica sottesa all’indizione della consultazione
pubblica, e ciò anche alla luce dell’Opinione EDPB 8/2024, adottata il
17 aprile 2024, che interviene per offrire, a livello eurounitario,
criteri di interpretazione finalizzati ad evitare una frammentazione dei
pareri redatti dalle singole autorità nazionali; ciò sarebbe esiziale
anche, ovviamente non solo, in un’ottica di tutela mercato unico e
concorrenza tra editori di stati diversi, in un’epoca storica in cui
l’alfabetizzazione diffusa della lingua inglese, quantomeno a livello
scolastico, quale lingua veicolare tende ad abbattere le barriere
linguistiche dei consumatori-lettori di diversi stati membri per le
notizie non meramente di interesse locale.</p>
<p>A riguardo è opportuno anticipare una possibile obiezione. Il Parere
in oggetto si riferisce espressamente all’utilizzo del sistema “paga o
accetta” da parte delle grandi piattaforme online, in cui si chiede agli
utenti di acconsentire al trattamento dei dati personali ai fini della
pubblicità comportamentale, salvo specificare che alcuni concetti hanno
portata generale. Ma quanto al concetto di grande piattaforma on-line, è
lo stesso Edpb a chiarire, al punto 2.1.3. come la definizione non
esista nel Gdpr (traduzione non ufficiale): “Le “piattaforme” possono
comprendere, ma non solo, le “piattaforme online” come definite
dall’articolo 3(i) del Digital Services Act”. Si sottolinea quindi, in
tutto il parere l’esistenza di plurimi elementi da valutare, caso per
caso (si ripete, “caso per caso”) per determinare se un titolare del
trattamento debba essere considerato una “grande piattaforma online”,
secondo un elenco dallo stesso Edpb definitivo non esaustivo. In
sintesi: a) Innanzitutto, le grandi piattaforme online sono piattaforme
che attirano un gran numero di soggetti interessati come utenti. b) La
posizione dell’azienda sul mercato è un altro elemento che può essere
rilevante per valutare se il responsabile del trattamento può essere
considerato una “grande piattaforma online”. c) Un altro elemento da
considerare per valutare se un responsabile del trattamento si qualifica
come “grande piattaforma online” è se effettua trattamenti su “larga
scala, tenendo in considerazione il numero di interessati, il volume dei
dati e l’estensione geografica dell’attività di trattamento”.</p>
<p>Valutazione, dunque, caso per caso rimessa alle autorità
nazionali.</p>
<p>La richiesta di consultazione pubblica su cui questo intervento si
inserisce, dunque, incorre in un primo problema ermeneutico e
metodologico, che può essere foriero di gravi fraintendimenti ed
affidamenti incolpevoli da parte degli stessi Titolari a cui le future
linee guida andranno ad applicarsi, allorché così motiva: “l’iniziativa
vuole evitare un approccio meramente sanzionatorio da parte
dell’Autorità, che rischierebbe di compromettere l’attuale modello di
mercato degli editori e degli altri titolari coinvolti senza offrire un
a valida alternativa in grado di bilanciare adeguatamente le esigenze
economiche dei settori interessati, la libera circolazione
dell’informazione e il diritto fondamentale alla protezione dei dati
personali.”</p>
<p>Orbene, non è sostenibile che un editore, in quanto editore, possa
svincolarsi ad un’indagine caso per caso del proprio volume di affari,
dell’appartenenza ad una holding, all’indagine dell’assetto societario
in genere. E’ notorio, infatti, come in Italia il panorama editoriale
sia dominato da holding e società (ex multis <a
href="https://www.ultimavoce.it/gestione-dell-informazione-in-italia-chi-ce-ai-vertici/">https://www.ultimavoce.it/gestione-dell-informazione-in-italia-chi-ce-ai-vertici/</a>
), che, sebbene si presentino con testate diverse, più o meno apprezzate
dal pubblico, in realtà siano da riconnettere a macrostrutture
accentratrici delle attività di trattamento dati a fini marketing, come
facilmente intuibile anche dalle informative allegate al cookie wall (i
loro “selezionatissimi partners”), certamente per ratio collocabili nel
concetto di “grandi piattaforme on line” che l’Edpb ricomprende.
Parimenti a queste realtà si affiancano progetti editoriali piccoli ed
autonomi, che come minimo comun denominatore hanno l’essere testate
giornalistiche registrate, che potrebbero certamente non essere
ricomprese dal perimetro del parere Edpb, e a cui forse si potrebbe
anche giustificare la ricerca di forme di finanziamento come quella in
oggetto (fermo restando che lo stesso parere più volte ribadisce che,
anche tenendo conto dell’esistenza della Direttiva Edpb 2019/770, i dati
personali non possono essere considerati merce di baratto – vd. punto
3.2.45 del parere in oggetto) Ora l’impostazione della richiesta di
pubblica consultazione appare oltremodo fallace nell’accumunare il
diverso ad unica fattispecie, compromettendo da una parte
l’accountability del Titolare, dall’altra l’onere in capo anche
all’autorità Garante di condurre un’indagine ogni volta caso per caso
dei singoli Titolari. Il rischio concreto è vedere, al termine della
consultazione, emanate linee guida che di fatto sottraggano a priori dal
concetto di grande piattaforma On-line chiarita dall’Edpb, testate
giornalistiche riconducibili, a gigantesche holding al pari di un
immaginario ”Eco di Bugliano” con qualche centinaio di lettori,
legittimando il mercimonio dei dati personali (tecnicamente inteso,
giacché di dati si farebbe merce di scambio).</p>
<p>Ancora, rimandando alle stesse risposte ai quesiti proposti, lo
stesso Edpb sottolinea quanto possa essere problematico discutere di un
consenso valido (e qui le riflessioni sono certamente generali,
coinvolgendo anche il caso del nostro “Eco di Bugliano”) allorché
l’accesso al servizio sia considerabile di importanza primaria in una
piramide valoriale che si rispecchia nei diritti fondamentali degli
individui: piramide in cui l’informazione non può che essere posta ai
gradini più alti. Dal parere Edpb, pagina 3 “Per quanto riguarda i
requisiti del GDPR per un consenso valido, innanzitutto il consenso deve
essere “liberamente dato”. Al fine di evitare un pregiudizio che escluda
il consenso liberamente prestato, qualsiasi tariffa imposta non può
essere tale da inibire effettivamente gli interessati dal compiere una
libera scelta. Inoltre, il pregiudizio può sorgere quando gli
interessati non consenzienti non pagano un corrispettivo e rischiano
quindi di essere esclusi dal servizio, soprattutto nei casi in cui il
servizio ha un ruolo importante o è decisivo per la partecipazione alla
vita sociale o per l’accesso alle reti professionali, a maggior ragione
in presenza di effetti lock-in o di rete” Ora, possiamo assumere, anche
alla luce del considerando 4 del Gdpr, che l’accesso all’informazione
non rappresenti un veicolo fondamentale per la partecipazione alla vita
sociale dell’individuo con conseguente effetto lock-out per chi rifiuta
il malposto baratto senza un’alternativa valida? Così ragionando
apparirebbe financo più giustificabile forzare il consenso alla
profilazione ad utente di un market-place, che potrebbe essere inibito
dall’acquisto di un paio di scarpe in sconto, piuttosto che di un utente
che voglia consultare una notizia da testate registrate di un fatto di
pubblica rilevanza.</p>
<p>Ancora, anche qui rimandando alla trattazione punto su punto in
proseguo illustrata, si contesta la sottile asserzione, implicita e
scivolosa, secondo cui vi sarebbe una dicotomia tra pagamento e consenso
alla pubblicità profilata, quasi che la pubblicità non profilata non
fosse un’alternativa tecnicamente possibile. Nessuno, almeno non chi
scrive, pretende la gratuità dei servizi erogati a fronte di qualificato
lavoro umano (l’aggettivo umano è voluto) e relativi costi. Il dato
fattuale che è la pubblicità profilata ad avere valore di mercato
maggiore, tuttavia, non può essere bastevole per giustificare tale forma
di remunerazione dei contributi.</p>
<p>Si evidenzia a codesta Autorità infine quanto la profilazione,
all’interno di una testata giornalistica possa, inevitabilmente condurre
all’estrapolazione di categorie valorizzate secondo criteri rientranti a
pieno titolo 9 de Gdpr, cosa vietata dallo stesso Edpb nel provvedimento
dedicato. Idee politiche, filosofiche etc.. possono certamente essere
ricavate dall’analisi dell’interazione con gli utenti in specifiche
testate, nella preferenza di lettura di alcuni articoli piuttosto che
altri. Inutile dire che tale rischio dovrebbe essere previsto nelle
valutazioni di impatto che i Titolari devono obbligatoriamente condurre,
ma che a prima analisi, anche per assenza di valida base giuridica, non
si comprende come possano essere sfociate in una valutazione
positiva.</p>
<p>Tanto premesso, rappresentando le perplessità per una pubblica
consultazione apparentemente malposta e tardiva si relaziona quanto
segue.</p>
<p><strong>Domanda A:</strong></p>
<blockquote>
<p>“se sia da ritenersi compatibile con le finalità e la ratio della
vigente disciplina in materia di consenso al trattamento dei dati
personali, che esigono che il consenso sia, tra l’altro, libero e
consapevole…”</p>
</blockquote>
<p>Non ritengo che il “Pay or OK” (che preferisco chiamare “paga o
stacce”) sia compatibile con il Regolamento 2016/679 (GDPR). Questa
posizione è appoggiata dallo stesso Comitato Europeo dei Garanti
(EDPB).In particolare, non si può parlare di consenso nella scelta fra
un pagamento immediato e la concessione di diritti il cui controvalore,
economico o personale, non è immediatamente percepito. La mente umana,
posta di fronte a una scelta simile, è naturalmente propensa a optare
per il costo apparentemente minore. Il “Pay or OK”/“paga o stacce”
permette quindi di ingegnerizzare la domanda i modo che la risposta sia
quella che il richiedente preferisce, a scapito del detentore di
diritti.</p>
<p>Non si può, analogamente, in alcun caso parlare di consenso
informato. L’esame di anche un solo caso, per es. corriere.it rivela 948
“partner”, suddivisi per tipologie di trattamento dei dati personali
rilasciati, ciascuno dei quali con molteplici legittimi interessi. Fra
questi 948, un certo numero sono interessati a raccogliere un
posizionamento preciso, per finalità non immediatamente ovvie senza
esaminare nel dettaglio, oltre al dialog fornito dal Corriere, le loro
privacy policy individuali.</p>
<p>La complessità del modello di profitto relativo ai dati personali per
finalità di pubblicità profilata, dove centinaia di “partner
selezionati” vengono a ricevere i miei dati personali nel ruolo di
Titolare del trattamento, rende nei fatti impossibile esprimere il
consenso nei termini garantiti dal GDPR: “specifico, informato e […],
mediante dichiarazione o azione positiva inequivocabile” (GDPR 4(11)).
Non è realisticamente pensabile che un interessato possa valutare con
sufficiente dettaglio a quali fra le centinaia di partner prestare il
proprio consenso al trattamento. È altresì irrealistico aspettarsi che
l’interessato possa scegliere quali permettere fra la dozzina o più di
“legittimi interessi”.</p>
<p>La struttura del “Pay or OK”/“paga o stacce”, con una serie
apparentemente interminabile di scelte “libere” va contro a tutto quello
che sappiamo riguardo a come gli esseri umani decidono quando vengono
distratti dal proprio scopo originario (accedere al sito, nel nostro
caso). Solo a titolo di esempio, quando si preleva a un bancomat, la
tessera viene restituita (obiettivo secondario) <strong>prima</strong>
che i contanti vengano erogati (obiettivo primario): questo perché, una
volta che l’obiettivo primario sia stato raggiunto, la mente umana
considera concluso il processo, portando a “dimenticarsi” di ritirare la
tessera.</p>
<p>Il “Pay or OK”/“paga o stacce” raccoglie un consenso, questo è vero,
ma per quanto detto questo consenso non è libero, né può dirsi
informato.</p>
<p>Vorrei inoltre sottolineare la recente decisione della Corte
d’Appello di Bruxelles per la quale il “Transparency and Consent
Framework” (il meccanismo alla base della raccolta e distribuzione dei
“consensi” raccolti per finalità di profilazione pubblicitaria) è
sostanzialmente illecito ai sensi del GDPR. Tale decisione ribadisce una
decisione analoga dell’Autorità Belga per la protezione dei dati
personali.</p>
<p>Infine, quanto qui detto, non è in contraddizione con i considerando
e gli articoli della direttiva 2019/770, come già anticipato nelle
premesse (vd. Parere Edpb 08/2024 punto 3.2.45) , la quale prevede la
possibilità di pagare attraverso i dati. In tal caso, la direttiva è
piuttosto esplicita nel ribadire che essa non è una base legale su cui
un modello di pagamento a mezzo dati personali si possa basare (in
maniera assolutamente coerente, dato che creerebbe de facto un regime
giuridico permanente di obbligo legale), ma si innesta sulle regole del
consenso del GDPR, promuovendone la conformità. Non a caso, la direttiva
lascia invariate le regole della costruzione e interpretazione del
consenso (e di come ritirarlo) del GDPR. Da cui possiamo anche dedurne,
per i motivi addotti sopra, che la direttiva stessa non si muove nel
senso di una arbitraria binarietà: la scelta non è moneta o dati, ma
dati come moneta a certe condizioni, come rimarcato dal fatto che il
soggetto pagante a mezzo dati ha accesso a tutti i possibili rimedi.
Questo è in linea all’utilizzo del denaro e rimarcato dal fatto che, se
si decide di cessare il pagamento a mezzo dati, il contenuto deve
rimanere disponible. L’idea sottesa al Pay or Ok/“paga o stacce” verte
in una direzione contraria a questi principi crendao un regime che falsa
la libera scelta del soggetto.</p>
<p><strong>Domanda B:</strong></p>
<blockquote>
<p>“se e quali possibili alternative all’attuale binarietà delle
proposte commerciali indirizzate agli utenti per il tramite di sistemi
di Pay or Ok sussistano…”</p>
</blockquote>
<p>L’identificazione di una alternativa dovrebbe essere prerogativa dei
Titolari che, però, sono indissolubilmente legati alle politiche del
fornitore monopolistico di pubblicità profilata (Google, Inc.).</p>
<p>È mia opinione che la sola alternativa alla pubblicità profilata sia
la pubblicità contestuale. Come detto sopra, qualsiasi scelta in cui una
delle alternative non sia onerosa non può essere configurata come libero
consenso.</p>
<p>“Pay or OK”/“paga o stacce” è, nei fatti, una falsa dicotomia che
gioca a favore dell’attore monopolista. Nessun utente si è mai opposto
alla normale pubblicità contestuale. Molti utenti si oppongono al modo,
talvolta eccessivamnte intrusivo (popup) in ciu questa viene a volte
presentata, ma siamo abituati da sempre a vedere una alternanza di
contenuti informativi e pubblicitari sulla stessa pagina Web.</p>
<p>Desidero sottolineare che la pubblicità contestuale, non basata su
una profilazione, elimina la necessità del consenso, semplificando
l’accesso alle informazioni ed eliminando alla radice il problema.</p>
<p>Se l’editore vuole, come è suo diritto, suggerire la possibilità di
un abbonamento, può proporlo separatamente, non al momento dell’arrivo
sulla pagina, e non come alternativa alla profilazione. Non solo, ma
l’editore può anche proporre diversi livelli di abbonamento, per esempio
a un prezzo maggiorato se si vuole fare a meno anche della pubblicità
contestuale.</p>
<p><strong>Domanda C:</strong></p>
<blockquote>
<p>“quali soluzioni siano idonee a garantire all’interessato
consapevolezza e piena prevedibilità degli effetti dell’eventuale
prestazione del consenso…”</p>
</blockquote>
<p>Anche in questo caso dovrebbe essere il Titolare, secondo il
principio di responsabilizzazione, a identificare tale soluzione, per
esempio alcuni editori hanno con successo abbandonato la pubblicità
profilata e le sue intricatezze a favore di un ritorno alla pubblicià
contestuale, senza sensibili variazioni di introiti.</p>
<p>La piena consapevolezza e prevedibilità degli effetti della
prestazione del proprio consenso richiedono, nella mia opinione, che
l’interessato sia messo di fronte a una scelta univoca e immediatamente
comprensibile. Acconsentire al trattamento dei propri dati da parte di
centinaia di partner, per decine di finalità diverse, non costiuisce una
scelta univoca e immediatamente comprensibile.</p>
<p>L’editore ha altresì la possibilità di consentire la lettura parziale
dei contenuti, o di un numero prefissato di contenuti per unità di tempo
(N articoli al giorno/mese), superato il quale è necessario
sottoscrivere un abbonamento.</p>
<p>Nessuno pretende di accedere gratuitamente al frutto del lavoro
altrui, come già in premessa detto. Nessuno contesta la pubblicità
contestuale (posto che non venga servita in modo così aggressivo da
impedire la fruizione dei contenuti).</p>
<p>Alla luce di quanto sopra, della recente decisione della Corte di
Bruxelles, e delle ripetute decisioni di autorità garanti europee e
dello stesso Garante Europeo, è mia opinione che il “Pay or OK”/“paga o
stacce” non possa in alcun modo costituire una base legittima per il
trattamento dei dati personali, né, soprattutto, che consenta
l’espressione di un consenso libero e informato.</p>
<p>Il ritorno alla pubblicità contestuale metterebbe d’accordo editori e
lettori.</p>
<p>Il concetto di “pagare con i propri dati”, ancorché teoricamente
condivisibile in un mondo ideale, si rivela del tutto anacronistico e
inadatto alla realtà dell’economia dei dati, nella quale data broker
sconosciuti all’utente finale e con relazioni preoccupanti con
molteplici servizi di sicurezza e spionaggio, finiscono per raccogliere
indiscriminatamente tutti i dati personali su cui riescono a mettere le
mani, e a trattarli per finalità delle quali l’interessato non ha alcuna
cognizione, e sulle quali non ha alcun controllo.</p>
<p>Distinti saluti,</p>
</body>
</html>
